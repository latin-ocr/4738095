43

 

At vero, inquit Kunertus (p. 25), etsi ultimus primum respicit
librum, tamen non necesse est, cum Plato initium Politiae com-
poneret, ei iam exitum operis distincte esse obversatum. Quae
ratio haud scio an reiciatur, si modo dialogos qui inscribuntur
Gorgias et Phaedo quali perorationis argumento utantur paulo accu-
ratius examinaverimus. Nam cum prorsus similiter ac Respublica
in fine disputationis magnificam de fortuna cuique post mortem
destinata narrationem contineant, non temere ex hac similitudine de
Reipublicae exitu videtur iudicium fieri. Cum igitur Phaedo dialo-
gus in animi natura atque immortalitate versetur, Gorgias hoc
praecipue propositum habeat ut non voluptatem (quae ratio erat
sophistarum), sed solam virtutem esse bonum ideoque omnium
maxime colendam atque appetendam evincatur, nonne et in illo rei
expositae maxime est consentaneum quod fatum animos humanos,
quos esse immortales iam demonstratum est, corporibus deletis
maneat uberius explicare, in hoc autem ullusne orationi poterat
aptior imponi finis quam quo ad honesti studium, quod praeter
omnia amplectendum esse confirmatum erat, homines impellerentur?
Neque aliter in Republica. Eius enim summa cum in eo posita
esset ut iustitiae ratio et utilitas exploraretur, qui poterat tota
quaestione peracta iusti studium hominibus enixius ac gravius com-
mendari quam clarissima illa iudicii extremi, quod nemo effugere
posset, imagine ante oculos posita? Itaque Platonem, cum Politiae
scribendae initium faceret, quid in fine operis collocaret nondum
animo constituisse non magis assensu approbare cogimur quam
idem de Phaedone et Gorgia concedimus. Et licet finem ei in
initio obversatum esse certis causis evinci nequeat, contrarium non
magis potest.

Sed Platonem cum scriberet non semel ait Krohnius (d. pl.
Fr. p. 6) mutavisse consilium. Nam cum primo iustitiam in-
iustitiamque in eadem republica indagare velit, deinde, ut iniustitia
emergat, malam condendam esse civitatem dicat, tamen eum ne
hoc quidem facere, sed de compluribus exponere urbibus male ad-
ministratis, unde luce clarius appareat haec consilia deinceps in
mente philosophi sensim esse nata. De quo ut certius iudicari
possit, necesse est locos quibus de iustitia et improbitate in civi-
tate investiganda mentio fit omnes in unum conferri. Sunt autem

